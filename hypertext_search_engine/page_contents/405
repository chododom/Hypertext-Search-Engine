https://fit.cvut.cz/pr/tiskove-zpravy_2017/noc_vedcu







česky
english



České vysoké učení technické v Praze



Fakulta informačních technologií






Hledání

Hledání: 












Fakulta
Aktuálně
Zájemci o studium
Student
Zaměstnanec
Média





Tiskové zprávy
Psalo se o nás
Grafické podklady
Mediatéka
Časopis
PR oddělení
Propagační předměty









 
 › ČVUT » FIT  » Média » Tiskové zprávy » Archiv tiskových zpráv » 2017 » Noc vědců Novinky    News




Tiskové zprávy za 2019
Archiv tiskových zpráv2018
2017
2016
2015
2014
2012–2013
2010–2011
2008–2009

Kontakt





Mobilita bude hlavním tématem noci vědců na ČVUT v Praze  



Praha 4. 10. 2017Již počtvrté se České vysoké učení technické v Praze připojí k celorepublikové akci Noc vědců. Ta se uskuteční 6. října v době od 17.00 do 23.00 hodin. V rámci letošního tématu, kterým je mobilita, návštěvníci zažijí na vlastní kůži svět v pohybu a poznají, kam naši společnost posouvá současná věda a technika. V dejvickém kampusu se tradičně představí Fakulta elektrotechnická, Fakulta strojní, Fakulta stavební a Fakulta informačních technologií, nově také Masarykův ústav vyšších studií a Český institut informatiky, robotiky a kybernetiky (CIIRC), který v budově ČVUT – CIIRC hostí i Fakultu dopravní a kladenskou Fakultu biomedicínského inženýrství. Veřejnosti přístupná bude i Fakulta jaderná a fyzikálně inženýrská v Břehové ulici v centru Prahy. 

Fakulta jaderná a fyzikálně inženýrská ČVUT nabídne exkurze s názvem Spoutání energie hvězd v pozemských podmínkách. Během nich bude možné získat informace o termojaderné fúzi a o fakultním tokamaku Golem. Na programu budou také populárně naučné přednášky o fungování jaderného reaktoru i o tom, jak se dá matematicky popsat rozhodování řidičů vozidel.
V dejvickém kampusu bude Fakulta elektrotechnická ČVUT představovat výsledky simulací pražské dopravy, fungování avionických a navigačních prostředků nebo bezpilotní prostředky. Témata dopravy se dotkne i ukázka magnetické levitace, stejně tak 3D tištěný krokový motor, i projekt studentské elektrické formule týmu eForce FEE Prague Formula.
Podobně bude svou formuli prezentovat také Fakulta strojní ČVUT. Ve vestibulu fakulty bude vystaven nejnovější model FS.09, na kterém studenti z týmu Formula student CTU CarTech využili mnoho nových technologií.
Na Fakultě stavební ČVUT si hosté mohou prohlédnout atraktivní prostředí Ateliéru D a odborné laboratoře. Například ve Vodohospodářském experimentálním centru bude vystaven model umělé slalomové dráhy pro plánované letní olympijské hry 2020 v japonském Tokiu, Experimentální centrum bude provádět rázové zkoušky oceli pomocí Charpyho kladiva. Odborníci nechají nahlédnout do technologií výstavby letištní runwaye, speciálních asfaltových hmot, STREDbetonu, a dalších.
Přichystána bude laboratoř SAGELab s unikátním zobrazovacím systémem 8K+ i Laboratoř vestavných systémů, kde Fakulta informačních technologií ČVUT předvede názornou ukázku programování humanoidního robota NAO.
Masarykův ústav vyšších studií ČVUT připravil sérii přednášek, ty jsou naplánovány i v budově ČVUT – CIIRC. Na jednom z nejnovějších a nejmodernějších pracovišť ČVUT v Praze se bude diskutovat o asistivních technologiích, vývoji urgentní medicíny, autonomní robotice, fenoménu Smart Cities i chytré dopravě.
Testbed, specializovaná laboratoř CIIRC s robotickou výrobní linkou, nastíní vývoj simulací a zavádění virtuální reality nejen v plánování výroby, tedy hlavní podstatu Průmyslu 4.0. Virtuální realita bude kralovat i v AVVR - Green Corneru, tedy místu, kde odborníci zprostředkují aktivní pohyb v nasimulovaném prostředí. Návštěvníci jistě ocení pohybové a senzorické schopnosti záchranářského robotu z projektu TRADR nebo výsledky projektu UP-Drive: Automated Urban Parking and Driving, jenž se zabývá problémy spojenými s autonomním rozhodováním vozidel.
Obdobně se svými projekty naváže Fakulta dopravní ČVUT. Na dopravním simulátoru si návštěvníci budou moci aktivně otestovat své řidičské schopnosti a pomocí eyetrackeru zjistit, zda správně sledují okolní dění v dopravě. Vozidlový simulátor nové generace s využitím nejnovějších poznatků z oblasti interakce člověk-vozidlo bude zase hlavním lákadlem specializované laboratoře Škoda.  Laboratoř Smart City nabídne interaktivní expozici nazvanou Město budoucnosti k tématice chytrých měst s podporou firmy Siemens a projektu Smart Prague. Nebude chybět ani ukázka studentského motocyklu z mezinárodního projektu Motostudent.
Neméně zajímavá bude prohlídka laboratoře Inteligentní byt a sanitního vozu Fakulty biomedicínského inženýrství. Zájemcům bude možné otestovat některé tělesné vlastnosti, například změřit zrak, stanovit výchylku těžiště těla nebo zjistit hodnotu krevního cukru. Naučí se pravidla první pomoci a osvojí si správné provedení masáže srdce na sofistikované figuríně.
V loňském roce prošlo branami ČVUT v Praze téměř tři a půl tisíce návštěvníků, letos předpokládá rektor prof. Ing. Petr Konvalinka, CSc., FEng., návštěvnost ještě vyšší: „Těší mě, že se pracoviště ČVUT čím dál více aktivně zapojují do projektů popularizace vědy a výzkumu. Věřím, že letošní program přiláká ještě více zájemců o techniku, a že nám přinese další nadané studenty.“
Podrobný program Noci vědců na ČVUT v Praze je k dispozici na stránce: http://www.noc-vedcu.cz/?p=6859
Kontakt
Tiskovou zprávu vydalo České vysoké učení technické v Praze. Kontaktní osobou je Bc. Nikol Frančeová z Odboru PR a marketingu Rektorátu ČVUT.


Bc. Nikol Frančeová
Odbor PR a marketingu
Rektorát ČVUT

 nikol.franceova@cvut.cz
 +420 777 229 306



Osoba zodpovědná za obsah této stránky

Bc. Veronika Dvořáková, veronika.dvorakova@fit.cvut.czPR referentka




 


Důležité odkazy
Mapa stránek
Kontakty
Partneři
Časopis Buď FIT



Facebook
Twitter
Instagram
YouTube



Připomínky a náměty
webmaster@fit.cvut.cz



 

 



      Poslední změna: 6.2.2018, 16:03      
           
                          
       






