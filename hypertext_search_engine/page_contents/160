https://aktualne.cvut.cz/rss/newsflashes
-sarka-malosikova-z-fakulty-architektury-ziska-fulbrightovo-stipendium





Skip to main content








Toggle navigation




Zpravodajský servis


Language csČesky
English

Search







 Aktuality
Stalo se
Bleskové zprávy
Tiskové zprávy
Zprávy z médií
 






Šárka Malošíková z Fakulty architektury získá Fulbrightovo stipendium

 





Datum zveřejnění: 18. 4. 2019V akademickém roce 2019/2020 vyšle česko-americký vládní stipendijní program do USA celkem 15 studentů, mezi stipendisty bude i Šárka Malošíková z Ústavu navrhování II Fakulty architektury ČVUT. Na Coloradské univerzitě v Denveru bude zkoumat výuku formou design-build projektů, které studenti sami nejen navrhnou, ale i postaví. Je čtvrtým doktorandem Fakulty architektury ČVUT, který získal prestižní Fulbright-Masarykovo stipendium.Šárka Malošíková je absolventkou Fakulty architektury ČVUT v Praze (2012), v rámci programu Erasmus studovala na École Nationale Supérieure d’Architecture de Paris-Belleville (2008), studijní stáže absolvovala v architektonických kancelářích Renzo Piano Building Workshop v Janově (2010 – 2011) a Heide & von Beckerath v Berlíně (2012). Na Fakultě architektury ČVUT studuje od roku 2016 doktorský program pod vedením Dalibora Hlaváčka. Je členkou Akademického senátu FA ČVUT, působila jako odborná asistentka v ateliéru MáMA (2013 – 2018), nyní vyučuje v ateliéru prvního ročníku. Jejím tématem jsou design-build projekty v architektonickém vzdělávání, tedy výuka formou “navrhni a postav”, která umožňuje studentům stavbu nejen vymyslet a nakreslit, ale také vlastníma rukama realizovat.
V USA mají design-build projekty, jako alternativa ke standardní výuce, dlouhou tradici. V současné době je zde v rámci svých vzdělávacích programů nabízí více než 80 % architektonických škol. Tento způsob výuky je v posledních dvou desetiletích přejímán i školami v Evropě a ve světě. Na několika univerzitách existují i komplexní programy včetně technických a manažerských kurzů.
Jedním z prvních a nejdéle působících programů v USA (založen v roce 1992) je  ColoradoBuildingWorkshop (CBW) na Fakultě architektury a plánování Coloradské univerzity v Denveru. Jeho zatím poslední realizace ROMO Backcountry Privies (2018), veřejných WC na Long's Peak, nejvyšší hoře národního parku Rocky Mountain a jednoho z nejnavštěvovanějších míst ve státě Colorado, získala, stejně jako většina projektů CBW, řadu ocenění, mimo jiné vítězství v kategorii design-build projektů Cenu za architektonické vzdělávání, udělovaných asociací amerických škol architektury ACSA (Asociation of Collegiate Schools of Architecture).
Příležitost studovat, provádět výzkum a vyučovat v USA poskytují českým občanům Fulbrightovy stipendijní programy financované českou a americkou vládou od roku 1991. Z řad architektů absolvovali díky Fulbrightovu stipendiu studijní pobyt v USA, např. děkan Fakulty architektury v Liberci Osamu Okamura, rektorka ARCHIP Regina Loukotová nebo Pavla Melková, zakladatelka Kanceláře veřejného prostoru na IPR.










 



© 2015 České vysoké učení technické v Praze
Vyrobilo a provozuje Výpočetní a informační centrum







